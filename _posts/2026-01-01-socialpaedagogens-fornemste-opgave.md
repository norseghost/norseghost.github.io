---
title: Socialpædagogens fornemste opgave
categories: social work, power dynamics
tags: social-work power care-work emotional-labor
---

En socialpædagogs fornemste opgave er, at se bagved udfordrende adfærd. Nej,
det er næppe hensigtsmæssigt at Henning smider skoene efter dig. Men hvorfor
giver det mening for ham?

- måske er der en sten i skoen, og nu kan Henning simpelthen ikke rumme, at du
ikke ved det.
- Henning vil bare gerne have kontakt, og ved han får det ved at smide noget.
Måske ikke positiv kontakt, men der er en tryghed i at vide, der kommer *nogen*
kontakt.
- Henning vil faktisk slet ikke i Zoo. De mange lyde og lugter er overvældende,
  og dyr og mennesker er utilregnelige.

---

En socialpædagogs fornemste opgave er, at se mønstre i adfærd, og tilrettelægge
miljø og situationer for at fremme mestring.

- Mikalas toiletbesøg ender ofte i rigtig meget grat, og efterfølgende grundig
(og desværre konfliktfyldt) håndvask. Men med en toilet-bladre-i bog er
hænderne optaget, og håndvasken er meget hurtigere overstået.
- Oscar kan ikke selv fornemme, når legen er leget færdig. Hvis han ikke
tilbydes en pause i tide, er overskuddet resten af dagen meget lille.

---

En socialpædagogs fornemste opgave er, at udlåne sit nervesystem. Således kan
hjerner og sjæle i ubalance finde sig selv.

- Manfred er fuld af energi; men der skal gøgles og laves spillopper fra
morgenstunden, ellers kommer han ikke op af sengen inden 11
- Laura har brug for, at man bliver siddende ved hende når hun er ked af det;
helt roligt. Men ikke kig direkte på hende!
- Er Oscars overskud brugt, kan han blive så opstemt, at han ikke kan mærke sig
  selv; og begynder at banke hovedet i gulvet. Pædagogens dybe rolige
åndedræt, mærket gennem en god krammer, kan give ham selvfornemmelsen tilbage.

---

En socialpædagogs fornemste opgave er, at ivaretage kontakten til de
pårørende. Der skal nensomt håndteres, når man er omsorgsperson for nogens
barn, forældre eller søskende. Der kan være stor skam og sorg over ikke at
kunne løfte opgaven selv; eller en vrede over, at opgaven er frataget en.

---

En socialpædagogs fornemste opgave er, at dokumentere grundigt i løbet af
arbejdsdagen. Det er vigtig for ens kollegaer at vide, hvad der er lykkedes, og
hvordan. Pårørende og myndighed kigger også med. Dokumentationen er deres
primære indblik i hvad arbejdet består af, og om de aftalte opgaver udføres.

Husk nu, at formulere dig så alle interessenter kan følge med, hvor der er
tilstrækkelig med kontekst til, at misforståelser undgåes.

---

En socialpædagogs fornemste opgave er, at bevare roen når bølgerne går højt og
stormen raser. Sikkerheden for barnet i ubehag skal opretholdes, men også
omsorgen. Der skal også passes på eventuelle andre beboere, der kan blive
oprørte over at se nogen være vrede og kede.

Nogle gange kan det endda være nødvendigt at foretage fastholdelser eller andre
(explicitte )magtanvendelser for at sikre at sikkerhed og omsorg ivaretages.

Og socialpædagogerne skal huske, at passe på hinanden og sig selv; både under
og efter dramatiske hendelser.

---

En socialpædagogs fornemste opgave er, at bidrage til udvikling og forandring
hos nogle, der har andre forudsætninger end de flæste. Tilbyde oplevelser og
muligheder for adspredelse, kontakt og glæde, tilpasset den enkelte.

Nogle, som Henning, kan ikke fordrage Zoo. Andre elsker Zoo, og bliver der
gerne hele dagen -- eller nyder det fuldt ud i en halv time.

---

Dette var blot et uddrag af mine fornemste opgaver over et par årtier i
omsorgsfag, først som omsorgsmedhjælper og, de sidste 13 år, som uddannet
pædagog. Listen er, som sagt, ikke uddtømmende. Jeg skal også formå, at bringe
de sider af mig i spil, den jeg bistår lige nu har brug for; passe vasketøj og
feje gulve; have et øje på om vikarene er godt med; oplære nye kollegaer i en
vid strøm; forberede handleplaner og statusmøder, og så videre.

Jeg kan af erfaring sige, at kaffe med fordel kan supplere
dokumentationsarbejdet.
